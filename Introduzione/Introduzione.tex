\chapter*{Introduzione}   
\addcontentsline{toc}{section}{Introduzione}
\markboth{Introduzione}{Introduzione}
La fisica sviluppatasi fino alla fine dell'ottocento descriveva con precisione i fenomeni meccanici noti sulla base di una serie di principi sperimentali. Queste osservazioni sperimentali definiscono classicamente i concetti di spazio e tempo e i sistemi di riferimento inerziali (particolari sistemi nei quali le leggi della fisica sono sempre le medesime).\\
Contemporaneamente, gli studi ottocenteschi sull'elettromagnetismo avevano consentito di modellizzare tutti i fenomeni elettromagnetici osservati tramite le equazioni di Maxwell (un sistema di equazioni differenziali che descrive le proprietà dei campi elettrici e magnetici). Queste equazioni e le loro soluzioni (tra le quali vi sono le onde elettromagnetiche come, ad esempio, la luce visibile) misero in evidenza l'incompatibilità della teoria di Maxwell con la meccanica classica. In modo particolare, ci si rese conto che le equazioni di Maxwell non risultano uguali in ogni sistema di riferimento inerziale (secondo la meccanica classica).\\
Nel 1905 Albert Einstein propose, nel suo articolo \emph{"Zur Elektrodynamik bewegter Körper"} \cite{Einstein1905}, un'interpretazione risolutiva degli esperimenti che cercavano di chiarire quale teoria fosse corretta tra la meccanica classica e l'elettromagnetismo di Maxwell. Einstein riformulò i principi sperimentali alla base della meccanica postulando la costanza (e la finitezza) della velocità della luce in ogni sistema di riferimento inerziale (come suggerivano le equazioni di Maxwell). Sulla base dei nuovi principi di Einstein (noti come postulati) è possibile costruire l'intera teoria della relatività ristretta. Il fulcro di questa teoria è costituito dalle trasformazioni di Lorentz che consentono di passare da un sistema di riferimento inerziale ad un altro.\\
Lo sviluppo di questa teoria modificò radicalmente le idee di spazio e tempo della fisica classica, enti assoluti secondo la concezione newtoniana. Inoltre si capì che non è più possibile la distinzione tra spazio e tempo ma è necessario intenderli come un unico spazio-tempo descritto da un suo preciso formalismo.\\
Il Capitolo 1 è dedicato all'approfondimento su tutti questi aspetti.\\

Una volta sviluppati i fondamenti della teoria della relatività anche la meccanica, che descrive il moto dei corpi, fu modificata coerentemente con i postulati di Einstein. Nel Capitolo 2, si procederà a esporre la meccanica relativistica nel formalismo lagrangiano per una particella libera e per sistemi di più particelle.\\

L'elettromagnetismo, la cui descrizione maxwelliana risultò corretta, si rivela quindi come la naturale teoria di una interazione coerente con quanto scoperto da Einstein. Per questo motivo, nel Capitolo 3, si mostrerà come tradurre nel formalismo dello spazio-tempo relativistico tutti i concetti propri dell'elettromagnetismo: dalle cariche e le correnti fino ai campi elettrici e magnetici ed ai loro potenziali.\\

Per concludere, nel Capitolo 4, si farà una breve introduzione alla teoria dei campi e di come questa possa essere utilizzata per descrivere i campi elettromagnetici. Nella fattispecie, si ricaverà la densità di lagrangiana del campo elettromagnetico e si mostrerà come questa consenta di dedurre le equazioni di Maxwell.